泊秦淮                唐  杜牧
煙籠寒水月籠沙，夜泊秦淮近酒家。
商女不知亡國恨，隔江猶唱後庭花。

寄揚州韓綽判官        唐  杜牧
青山隱隱水迢迢，秋盡江南草未凋。
二十四橋明月夜，玉人何處教吹簫。

江南春                唐  杜牧
千里鶯啼綠映紅，水村山郭酒旗風。
南朝四百八十寺，多少樓臺煙雨中。

山行                  唐  杜牧
遠上寒山石徑斜，白雲深處有人家。
停車坐愛楓林晚，霜葉紅於二月花。

清明                  唐  杜牧
清明時節雨紛紛，路上行人欲斷魂。
借問酒家何處有，牧童遙指杏花村。

赤壁                  唐  杜牧
折戟沉沙鐵未銷，自將磨洗認前朝。
東風不與周郎便，銅雀春深鎖二喬。

遣懷                  唐  杜牧
落魄江南載酒行，楚腰纖細掌中輕。
十年一覺揚州夢，贏得青樓薄倖名。

金穀園                唐  杜牧
繁華事散逐香塵，流水無情草自春。
日暮東風怨啼鳥，落花猶似墮樓人。

秋夕                  唐  杜牧
銀燭秋光冷畫屏，輕羅小扇撲流螢。
天階夜色涼如水，臥看牽牛織女星。

贈別                  唐  杜牧
娉娉裊裊十三餘，荳蔻梢頭二月初。
春風十里揚州路，捲上珠簾總不如。

贈別                  唐  杜牧
多情卻似總無情，唯覺樽前笑不成。
蠟燭有心還惜別，替人垂淚到天明。

念昔                  唐  杜牧
李白題詩水西寺，古木回岩樓閣風。
半醒半醉游三日，紅白花開山雨中。