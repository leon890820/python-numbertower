空山不見人，但聞人語響。
返景入深林，復照青苔上。

獨坐幽篁裡，彈琴復長嘯。
深林人不知，明月來相照。

山中相送罷，日暮掩柴扉。
春草明年綠，王孫歸不歸。

紅豆生南國，春來發幾枝。
願君多採擷，此物最相思。

君自故鄉來，應知故鄉事。
來日綺窗前，寒梅著花未。

歸山深淺去，須盡秋壑美。
莫學武陵人，暫遊桃源裡。

終南陰嶺秀，積雪浮雲端。
林表明霽色，城中增暮寒。

移舟泊煙渚，日暮客愁新。
野曠天低樹，江清月近人。

春眠不覺曉，處處聞啼鳥。
夜來風雨聲，花落知多少。

牀前明月光，疑是地上霜。
舉頭望明月，低頭思故鄉。

功蓋三分國，名成八陣圖。
江流石不轉，遺恨失吞吳。

白日依山盡，黃河入海流。
欲窮千里路，更上一層樓。

蒼蒼竹林寺，杳杳鐘聲晚。
荷笠帶斜陽，青山獨歸遠。

冷冷七絃上，靜聽松風寒。
古調雖自愛，今人多不彈。

孤雲將野鶴，豈向人間住。
莫賣沃洲山，時人已知處。

懷君屬秋夜，散步詠涼天。
空山松子落，幽人應未眠。

鳴箏金粟柱，素手玉房前。
欲得周郎顧，時時誤拂絃。

三日入廚下，洗手作羹湯。
未諳姑食性，先遣小姑嘗。

千山鳥飛絕，萬徑人蹤滅。
孤蹤簑笠翁，獨釣寒江雪。

寥落古行宮，宮花寂寞紅，
白頭宮女在，閒坐說玄宗。

綠螘新醅酒，紅泥小火爐。
晚來天欲雪，能飲一杯無。

向晚意不適，驅車登古原。
夕陽無限好，只是近黃昏。

松下問童子，言師採藥去。
只在此山中，雲深不知處。

打起黃鶯兒，莫教枝上啼。
啼時驚妾夢，不得到遼西。

北斗七星高，哥舒夜帶刀。
至今窺牧馬，不敢過臨洮。

嶺外音書絕，經冬復歷春。
近鄉情更怯，不敢問來人。

客心爭日月，來往預期程。
秋風不相待，先至洛陽城。

眾鳥高飛盡，孤雲獨去閒。
相看兩不厭，只有敬亭山。

日暮蒼山遠，天寒白屋貧。
柴門聞犬吠，風雪夜歸人。

江碧鳥逾白，山青花欲燃。
今春看又過，何日是歸年。

林暗草驚風，將軍夜引弓。
平明尋白羽，沒在石棱中。

十年磨一劍，霜刃未曾試。
今日把示君，誰有不平事。